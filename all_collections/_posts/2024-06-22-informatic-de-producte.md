---
layout: post
title: L'informàtic de producte
categories: [producte, startups]
---

Quan em pregunten quina és la meva feina, acostumo a dir "programador" o "informàtic". Però mai trobo que comuniqui prou bé quin és el meu dia a dia ni perquè m'apassiona tant el que faig. En anglès, s'ha escrit bastant sobre els ["product engineers"](https://posthog.com/blog/what-is-a-product-engineer), però en català (i en castellà) no he trobat absolutament res. Doncs bé, suposo que em toca a mi traduir aquest terme i explicar-lo. Li direm "informàtic de producte" (o "informàtica").

Un informàtic de producte és un programador que té sempre en compte l'usuari final i el valor que aporta el producte que desenvolupa.


## Programadores

Les informàtiques de producte som, primer de tot, programadores. Això vol dir que ens dediquem a materialitzar els productes digitals que utilitzes. Resolem tots els petits detalls que fan possible que, per exemple, puguis enviar una foto per WhatsApp o llegir un article a la Viquipèdia. No és una feina molt diferent a la d'una electricista o un paleta. Però en lloc de passar cables o posar rajoles, escrivim petits programes que mouen informació, la combinen de maneres interessants i la mostren.

## "Fullstack"

A més de programadores, acostumem a ser programadores "fullstack". Això és una paraula en anglès que bàsicament vol dir que programem de tot. Els cables *i* les rajoles.

## Amb visió de producte

El que ens diferencia dels altres programadors és que tenim una visió més àmplia del producte. Ens preguntem per què fem les coses, per a qui les fem i com les fem. És el que necessiten els nostres clients? Té sentit? Hi ha res més important? Primer entenem per què cal la cuina i com necessita el client que quedi, i després comencem a passar cables i posar rajoles. Un cop la cuina està acabada, observem com la fan servir i què es podria millorar.

És a dir, a més de programadores, som una mica dissenyadores, una mica analistes i una mica gestores de projectes. No som experts en cap d'aquestes coses, però sabem una mica de tot. Això ens permet treballar independentment, prenent decisions ràpides i fent cicles curts. Tot plegat resulta en un producte més adaptat a les necessitats dels nostres usuaris.

## Ideals per a empreses petites


Si no treballes amb un informàtic de producte, el que demanes al teu equip tècnic pot ser, per exemple: "Vull moure el botó de 'subscriu-me' a la part superior de la pàgina. Quant de temps trigaràs?". Amb una de nosaltes, això es pot convertir en: "M'agradaria que més usuaries es subscrivissin. Què podem fer amb 2 o 3 hores de feina?".

Quan entens perfectament el client, el producte i el mercat on operen, i a la vegada veus totes les possibles solucions i la seva complexitat tècnica, prioritzar es torna molt més fàcil. Per això, en empreses petites, aquesta feina sovint la fa una sola persona. L'informàtic de producte és l'equip de producte.

## I molt útils per a empreses més grans

A mesura que les empreses van creixent, els productes es tornen més complexos i és difícil que una sola persona pugui tenir-ho tot al cap. Així doncs, els rols es van especialitzant: dissenyadores, analistes de dades, gestores de producte, investigadores d'usabilitat, programadores centrats en la part tècnica, etc. 

En aquest cas, la informàtica de producte pot ser un bon pont entre tots aquests rols. La comunicació és molt més fàcil quan tothom parla el mateix idioma. Sovint, els informàtics de producte prenen el rol de "tech lead" (cap tècnic, en un equip petit).

## Saber-ne més

Com deia abans, s'ha escrit molt més sobre aquest tema en anglès. Aquí tens alguns enllaços interessants:
- Aquest [Product Engineer Manifesto](https://productengineer.org/) captura la idea molt concisament.
- A Happy Scribe, hem escrit [aquest article](https://www.notion.so/happyscribe/The-Product-Engineer-aa49c0bffd4242f29c89d11202c000ec) sobre com treballem.
- [L'article de PostHog](https://posthog.com/blog/what-is-a-product-engineer) que he enllaçat abans. A PostHog fan eines per informàtics de producte.

Si tens alguna pregunta o t'agradaria saber com un informàtic de producte podria ajudar al teu projecte, fes-me un correu a [ei@yoel.cat](mailto:ei@yoel.cat).