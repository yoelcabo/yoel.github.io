---
layout: post
title: Les màquines no haurien de manar
categories: [producte, intel·ligència artificial]
---

L'altre dia vaig anar a casa d'uns amics que s'acabaven de comprar una de les últimes thermomix. Havia estat idea d'un dels dos i l'altra s'havia deixat convèncer, però hi havia quelcom que no li agradava de tenir "tanta tecnologia".

Com a bon [informàtic de producte](/informatic-de-producte), no vaig poder evitar preguntar-me per què. Així que la vaig observar fent anar l'aparell. Bàsicament, la màquina té una petita tablet que et va guiant pas a pas cada recepta. Et diu què has de fer, quan ho has de fer i com ho has de fer. Quan et necessita, et crida. Et diu que li posis oli, que velocitat 3, que 10 minuts a 60 graus, etc.

Ahá! El problema no és la tecnologia, el problema és quan la tecnologia et diu què has de fer. Els llibres de receptes també et diuen què has de fer, però no et criden perquè ho facis. Els cotxes tenen molta tecnologia, però no et diuen com has de conduir. Les rentadores fan el mateix que la thermomix, però no et diuen quan has de posar la roba (l'alarma que no es calla és un altre tema).

No ens agrada que ens manin, volem prendre les nostres decisions (encara que al final sigui la mateixa). Això ho veig cada dia amb el meu fill. "Com et vols vestir avui?" és molt més efectiu que "vesteix-te".

L'usuari d'una thermomix vol un assistent de cuina, no un chef. Entenc les limitacions tècniques: la màquina no ho pot fer sola. Però potser et podria dir "t'avisaré quan acabi", i tu li dius "em sembla bé". O "què et sembla si posem 100 ml d'oli?" i tu li respons "bona idea" o "mira, millor vull menys oli aquest cop".

En aquesta nova etapa de desenvolupament tecnològic amb la intel·ligència artificial, tenim una oportunitat única de fer-la servir per millorar aquestes interaccions. Els humans al seient del conductor i les màquines fent la conducció més plaent, segura i eficient.

Veig molts productes en la bona direcció: [ChatGPT](https://chatgpt.com/) és conversació sense ordres, [GitHub Copilot](https://github.com/features/copilot) et va donant suggeriments útils sense ser intrusiu i eines com [Krea](https://www.krea.ai/) retornen el control creatiu als artistes.

Però honestament i sent realistes, l'experiència que tenim amb sistemes intel·ligents no humans (com les empreses) no és gaire prometedora. Offshoring en males condicions laborals, outsourcing, microtasques (com [Amazon Mechanical Turk](https://www.mturk.com/), Uber i companyia), etc. Ens toca als que construïm productes fer la nostra part per canviar aquesta tendència.